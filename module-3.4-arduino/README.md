# Module 3.5 - Arduino

## Instructie voor de leerkracht

In deze module gaan de leerlingen aan de slag met een Arduino. Hierbij wordt gebruik gemaakt van de Arduino [starterskit](https://store.arduino.cc/products/arduino-starter-kit-multi-language). In de starterskit zit een boek met opdrachten die ook als [pdf](https://www.uio.no/studier/emner/matnat/ifi/IN1060/v21/arduino/arduino-projects-book.pdf) beschikbaar is.

Het voordeel van werken met de Arduino is dat het programmeren heel visueel wordt. Een simpel voorbeeld is dat een LED lampje gaat branden als je code goed werkt. Ook zijn de projecten in de starterskit goed afgebakend. Ieder project geeft weer de kans om opnieuw te beginnen als het vorige project even wat minder ging. Het lastige aan het werken met een Arduino is dat er op veel fronten iets mis kan gaan. De electrische schakeling, de code en de verbinding. Het oplossen (debuggen) van fouten is een belangrijk doel van deze lessenserie. Bij fouten is het vaak handig om de schakeling met bijbehorende tekst uit het boek nog een keer goed te bekijken.

De onderdelen van de Arduino zijn ook kwetsbaar. Het verbuigen of afbreken van pinnen komt veel voor. Gelukkig zijn de onderdelen makkelijk nieuw te bestellen en meestal niet duur. Wel kan het veel tijd kosten om de juiste onderdelen te bestellen. Een aantal tips om hier mee om te gaan:

* Maak een doosje voor kapotte onderdelen. Dan weet je wat er kapot is gegaan en wat je moet bestellen.
* Als leerlingen zeggen dat een onderdeel kapot is kijk dan eerst kritisch naar hun schakeling. Er kan best iets anders aan de hand zijn. Als het dan echt kapot lijkt check het dan nog even zelf met een eigen schakeling. Op deze manier heb ik 90% van de 'kapotte' onderdelen weer 'gerepareerd'.
* Laat een leerling die snel klaar is online zoeken naar onderdelen om te bestellen.
* De kabel van de computer naar de Arduino wordt vaak losgetrokken bij de Arduino. Deze verbinding is wat minder robuust dus je kan de leerlingen beter de usb van de computer eruit laten trekken en niet de verbinding op de Arduino.

## Doelen van deze module

Leren werken met een voor de leerlingen nieuwe programmeertaal (C++) en IDE.

## Slides

Er zijn ook [slides](https://slides.com/lmc\_oebbens/decks/leerjaar-3-module-4) beschikbaar voor deze module.
